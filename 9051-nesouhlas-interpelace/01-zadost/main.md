---
title:      Interpelace vlády ohledně navrhované novely jednacího řádu, která má zrušit jmenovité hlasování vlády
author:
   name:    Jakub Michálek
   phone:   +420 775 978 550
   ds:      4memzkm
   mail:    jakub.michalek@pirati.cz
our:
   name:    Poslanecký klub Pirátů
   sign:    JMI \#9051
your:
   name:    
      -     Vláda České republiky
   note:
      -     k rukám předsedy vlády
      -     Ing. Andreje Babiše
      -     " "
      -     "na vědomí:"
      -     předsedové poslaneckých klubů
   ds:
      -     trfaa33
style:      letter
reminder:   true
---

Vážený pane předsedo,

v souladu s čl. 53 Ústavy České republiky Vás jako poslanec Poslanecké sněmovny Parlamentu České republiky zvolený za Českou pirátskou stranu interpeluji ve věci navrhované novely jednacího řádu vlády. Tato novela byla předložena vládě jako *Návrh změn Jednacího řádu vlády a změn Legislativních pravidel vlády* ministrem spravedlnosti Pelikánem, pod čj. 34036/2017-OVL, a je nyní v připomínkovém řízení. 

K této novele mám zásadní výhradu, která se týká **navrhovaného zrušení jmenovitého hlasování vlády a uvedení jmenovitého hlasování v zápise**. Zápis je upraven v čl. X odst. 3 jednacího řádu vlády, schváleného usnesením vlády ze dne 16. září 1998 č. 610, ve znění pozdějších usnesení, a to pod názvem písemný záznam: 

> „Z jednání schůze vlády je pořizován písemný záznam. V tomto záznamu se uvede zejména název projednaného bodu programu schůze vlády, stručný průběh rozpravy, závěry jednání, včetně výsledku hlasování, a pokud vláda dospěje k závěru, že k předloženému materiálu nepřijme usnesení, uvede se tato skutečnost spolu se závěry do písemného záznamu. Součástí výsledku hlasování o návrhu usnesení k materiálu uvedenému v čl. V odst. 5 písm. c) větě poslední je i údaj o tom, kteří členové vlády hlasovali pro návrh, kteří proti návrhu a kteří se zdrželi hlasování, a to uvedením jejich funkcí; to neplatí v případě, že předmětem hlasování je návrh na rozhodnutí o věci, jejíž hodnota je nižší než 1 000 000 Kč. (...)“

Z této citace je patrné, že vláda rozhoduje jmenovitým hlasováním o záležitostech uvedených v čl. V odst. 5 písm. c) jednacího řádu, kterými jsou materiály nelegislativní povahy, jejichž předmětem jsou:
 
* návrhy na rozhodnutí o věci týkající se nakládání s konkrétním majetkem státu, 
* veřejné zakázky, 
* koncesní smlouvy, 
* dotace nebo výdaje organizační složky státu anebo stanovení výše účasti státního rozpočtu na financování programu, o níž rozhodnout náleží do působnosti vlády, nebo 
* materiály, kde o stanovisko vládu požádal člen vlády, do jehož působnosti jinak tato věc náleží, anebo 
* záležitosti, u nichž si vláda projednání věci vyhradila.

**Ministr spravedlnosti navrhuje v této novele, navíc připomínkované přes vánoční svátky, zrušit jmenovité hlasování členů vlády, s čímž zásadně nesouhlasím. Rozhodování vlády pak nebude transparentní a nebude dohledatelná odpovědnost jednotlivých členů vlády. Jmenovité hlasování patří k fungující a osvědčené praxi jak v dosavadní vládě, tak ve výborech Poslanecké sněmovny. Pokud bude zrušeno jmenovité hlasování vlády, nebude u zásadních rozhodnutí vlády možné určit žádné zodpovědné osoby.** 

V praxi vyžaduje jmenovité hlasování pouze to, aby si zapisovatel vlády zapsal hlasování jmenovitě na předpřipraveném listě nebo aby byla použita standardní hlasovací zařízení. V předloženém návrhu zcela chybí zdůvodnění, proč má být jmenovité hlasování zrušeno. 

Vážený pane předsedo, odpovědnost ministrů za přijatá rozhodnutí je základním předpokladem zpětné vazby fungování demokratického státu a není zbytečnou administrativní zátěží, o které se mluví v navrhované tiskové zprávě. Zrušení jmenovitého hlasování vlády o zásadních záležitostech nás neposouvá k efektivnímu státu, ale naopak ho spíše lze přirovnat k druhému zhasnutí a návratu do divokých 90. let. 

**Žádám Vás, abyste při projednání návrhu novely jednacího řádu vlády z pera ministra spravedlnosti navrhl a ve vládě prosadil vypuštění ustanovení novely, kterým má být v jednacím řádu vlády zrušeno jmenovité hlasování členů vlády o návrzích uvedených v čl. V odst. 5 písm. c) poslední větě jednacího řádu.** 

Žádám vás o odpověď v elektronické podobě, kdykoliv je to možné. 

**Žádám o doručování do datové schránky 4memzkm.**

S úctou 

---
signature: 
  - Mgr. et Mgr. Jakub Michálek
  - poslanec PSP ČR za Piráty
abbr:       jakub
...
